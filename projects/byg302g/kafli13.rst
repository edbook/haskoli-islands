Kafli - Lím 
===========
(byggt á P. G. Burström, 2001)

Það er ekki til einhlýt skýring í öllum tilvikum á því hversvegna lím virkar – en almennt
má skipta áhrifunum upp í tvennt;

* efnafræðileg viðloðun (e: adhesion)– efnabindingar myndast og tengja þannig límið við efnin sem líma á
* aflfræðileg tenging – límið gengur inn í glufur í efnum sem líma á og “læsir” þau saman þegar límið harðnar.

Augljóslega þarf efnisyfirborð að vera opið (pórótt) svo aflfræðileg tenging virki, þessi
áhrif eru því hverfandi þegar líma á t.d. gler eða málma.

Límstað má skipta upp í svæði, og þegar reynir á samlíminguna þá mun veikasti
hlekkurinn að lokum bresta- styrkur, og hegðun samlímingar upp að broti ræðst af
eiginleikum hvers svæðis; 

.. list-table:: 
  :widths: 5 5
  :header-rows: 0

  * - Efni I
    - eiginleikar efnis ráðandi (samloðun efnis og efnisstífleiki)
  * - Efni I - lím 
    - samsett svæði - viðloðun líms við efni
  * - Lím 
    - eiginleikar líms ráðandi (samloðun í lími og efnisstífleiki)
  * - Efni II - lím 
    - samsett svæði - viðloðun líms við efni
  * - Efni II
    - eiginleikar efnis ráðandi (samloðun efnis og efnisstífleiki)

Athuga þarf að samsettu svæðin hafa mjög litla þykkt (nm eða m) en efnissvæðin mun
meiri (:math:`\mu \textrm{m}` eða mm). Jafnvel límfúgan hefur í mörgum tilvikum nægjanlega þykkt þannig
að fjöðrun í fúgunni er vel mælanleg... 

Svo líming takist þá þarf límið að þekja yfirborð efnis sem best, og ganga inn í ójöfnur.
Eiginleiki líms til að fljóta út á yfirborðinu og væta það (ganga í glufur o.f.l.), nefnist
væting. Opnunartími líms er sá hámarkstími sem má líða áður en límfletir eru lagðir
saman. Við límingu á timbri verður að hafa í huga leyfilegan timburraka (háður tegund
líms) og að ekki má líða of langur tími frá heflun og þar til límt er.

Uppbygging líms og hersla 
~~~~~~~~~~~~~~~~~~~~~~~~~

Mikilvægasti hluti líms er bindiefnið, því er ætlað að gefa hertu líminu þá viðloðun við
yfirborð, og límfúgunni í heild þann styrk og stífleika sem leitað er að.
Lím eru í þrem ólíkum flokkum;

- Lím með bindiefni í lausn
- Marg (tveggja eða fleiri) – þátta herslu lím
- Hitaháð lím

Lím með bindiefni í lausn
-------------------------
Lausnin getur verið leysiefni, eða límið er t.d. vatnsþeyta, og límblandan er sem slík
meira eða minna fljótandi. Í límum sem byggja á leysiefnum þá er bindiefnið uppleyst í 
lausninni, en í þeytum (t.d. vatns-) þá er svífur bindiefnið sem agnir í lausninni (þegar
hún hefur verið hrærð upp!). 

Lím sem byggja á leysiefni væta yfirborð almennt vel, en gallinn er sá að leysiefnin eru
óholl og iðulega eldfim. Í þeytulímum er bindiefnið fíndreift um vatnsfasann, og það má
því ekki vera vatnsleysanlegt. Í framleiðslunni er þó oft nauðsynlegt að nota eitthvað af
vatnsleysanlegum bindiefnum, og þetta verður til þess að hart límið verður að einhverju
leyti viðkvæmt fyrir raka. Kostir þessara líma er sá að auðvelt er að dreifa þeim og þau
hafa betri eiginleika heldur en leysiefnalímin er varðar hollustuþætti.

Hersla efnisins (þornun) byggir á því að fyrst verður uppgufun á leysiefni eða vatni
þannig að bindiefnisfrumeindir eða agnir, nálgast hvor aðra og þannig skapast aðstæður
fyrir efnabinding milli agnanna. Samfara uppgufun og efnahvarfi verður umtalsverð
rýrnun í líminu. Það má hraða hörðnun með hækkuðum efnishita.

Margþátta lím
-------------
Marg (oft tveggja)- þátta lím byggir á samblöndun mismunandi efna, strax og efnunum
hefur verið blandað saman þá verður efnabreyting og blandan harðnar. Í slíku lími er
uppgufun leysiefnis ekki forsenda fyrir herslu og límið rýrnar ekki við herðingu, getur
jafnvel þanist. Við hersluna hækkar hiti blöndunnar almennt, og hitahækkunin getur
orðið vel merkjanleg.

Til eru lím þar sem hersluþátturinn er hluti af blöndunni, en hann verður því aðeins virkur
að hann komist í snertingu við raka, eða við hitastigshækkun.

Hitaháð lím 
-----------
Límið er hart fyrir notkun, en verður mjúkt við hitun. Við kælingu herðist límið á ný. (t.d. límbyssa)


Heimildir og ítarefni:


B. Adamsson og H. Backman, 1975, Glas i hus, Esselte Studium, Lund Sverige

S. G. Bergström, A. Nielsen, L. Ahlgren, G. Fagerlund, 1970, Byggnadsmateriallära,
kompendium, tekniska Högskolan i Lund, Sverige

P. G. Burström, 2001, Byggnadsmaterial – uppbyggnad, tillverkning och egenskaper,
Studentlitteratur, Lund, Sverige

W.D. Callister (2003) Materials Science and Engineering – an Introduction, sixth
edition, John Wiley & Sons Inc., USA

Páll Árnason, 2001, Plast, 2. útgáfa, Iðntæknistofnun Íslands, Keldnaholti, Reykjavík, ISBN
9979-9252-7-2

M. Wiggington (1996) Glass in architecture, Phaidon Press Inc., ISBN 0 7148 4098 X

Sören Sörenson, Jóhann S. Hannesson bjó til prentunar, 1984, Ensk-íslensk orðabók, Örn
og Örlygur, Reykjavík