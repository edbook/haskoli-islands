Gagnlegar upplýsingar
=====================

Námsefnið
---------

Viðfangsefnið eru varpanir sem skilgreindar eru á
hlutmengi í :math:`\mathbb{R}^n` og taka gildi í :math:`\mathbb{R}^m`.  Sérstaklega munum við skoða
varpanir :math:`\mathbf{r}:[a,b]\rightarrow \mathbb{R}^m` (stikaferla) og föll :math:`f:\mathbb{R}^n\rightarrow
\mathbb{R}`.  Námskeiðið skiptist í tvo svo til jafnstóra hluta þar sem í
öðrum er diffrun í aðalhlutverki og í hinum heildun.   Meginþema í
námskeiðinu er beiting á aðferðum stærðfræðigreiningar á rúmfræðileg
verkefni.  

Þegar þið þurfið virkilega að reikna, hvort sem það er í námi eða
starfi,   er líklegt að reyni á kunnáttu ykkar í efni þessa
námskeiðs. 

Notuð er sama kennslubók og í Stærðfræðigreiningu I, 9. útgáfa af
Calculus eftir Adams. Einnig er mögulegt að nota eldri útgáfur bókarinnar þar sem
þær eru að mestu leiti eins og sú nýjasta.
Í námskeiðinu verður farið yfir mest allt efni kafla 8, 11,
12, 13, 14, 15 og 16 (sjá `áætlun um fyrirlestra <vidauki.html#kennsluaaetlun>`_). 
Nemendur í Stærðfræðigreiningu IIE sækja tíma 1-19 og tíma 28 að tíma 9 undanskildum. 

Fyrirlestrar
------------

Fyrirlestrar verða 8:20-9:50 á mánudögum og 10:00-11:30 á
miðvikudögum.  Í `fyrirlestraáætlun  <vidauki.html#kennsluaaetlun>`_  
er sagt nánar frá efni fyrirlestra hverrar viku og
vísað á viðeigandi efnisgreinar í bók.  Helstu atriði 
fyrirlestranna verða aðgengileg á vefnum en einnig má nálgast prentvæna útgáfu í `pdf-skjali <stae205g.pdf>`_.  
Að mestu verður fylgt þeirri efnisröð sem er í bók Adams. 

Dæmi og dæmatímar
-----------------

Í tímunum 15:00-16:30 á mánudögum og 14:10-15:40 á þriðjudögum verða
reiknuð dæmi. Þið getið valið í hvorn tímann þið mætið. Rætt verður um lausnir skiladæma í tímanum 11:40-12:20 á miðvikudögum. 

Því til viðbótar verða stoðtímar  á miðvikudögum og fimmtudögum.  Í þeim tímum gefst ykkur tækifæri á að fá aðstoð við skiladæmi 
og önnur dæmi sem þið eruð að glíma við og einnig að fá nánari útskýringar á atriðum úr fyrirlestrum og leystum dæmum. Þið getið 
valið í hvaða stoðtíma þið mætið en athugið að yfirleitt er mest álag í fimmtudagstímunum og því getur verið auðveldara að fá 
aðstoð fyrr í vikunni.

Skiladæmi og lausnir skiladæma verða að finna á heimasíðu námskeiðsins á `Canvas <https://haskoliislands.instructure.com/courses/155>`_.

Í dæmatímum verður fyrst farið yfir dæmi með undirstrikuðum númerum.  


Skiladæmi og próftökuréttur
---------------------------

Á misserinu verða 11 sinnum (IIE: 9 sinnum) lögð fyrir
skiladæmi. Fyrstu skiladæmi verða föstudaginn 17. janúar og á að skila þeim í gegnum Canvas. 
En 10. janúar á að skila prufudæmum til þess að ganga úr skugga um að kerfið virki eins og það
á að gera. Skiladæmum á að skila sem pdf-skrá. Ef þið skrifið ekki lausnirnar upp á tölvu þá skannið
þið inn handskrifuðu lausnirnar ykkar til dæmis með símanum ykkar. Það er bæði hægt að nota
Dropbox, Microsoft Lens og fjölda annara forrita til að skanna inn og útbúa pdf-skrá.


.. important::

  Til að öðlast próftökurétt þarf að skila að minnsta kosti **7 af 11** (IIE: **5 af 9**) heimadæmum. Skil teljast ekki gild nema þið hafi náð 50% árangri í   
  glímunni við dæmin. Þið berið sjálf ábyrgð á að fylgjast með að skil séu rétt skráð á Canvas. 
  

Dæmum á að skila fyrir 16:00 á föstudögum á heimasíðu námskeiðsins í Canvas. 

Próf
----

Á misserinu verða tvö stutt próf sem hvort um sig gildir 15% til lokaeinkunnar en þó eingöngu til hækkunar.   Ég stefni að því að hafa fyrra prófið í tíma 20. febrúar.  Þá verður prófað úr lesnu efni, skilgreiningum og setningum.  Seinna prófið verður væntanlega í tíma 20. mars.  Á því prófi verða dæmi og atriði sem hafa komið fyrir í skiladæmum.  Engin skiladæmi eru lögð fyrir þær vikur sem prófin eru haldin.    

Í lok námskeiðsins er þriggja tíma skriflegt próf sem gildir 70%.  Nauðsynlegt og nægjanlegt er að fá a.m.k. 5 í lokaprófinu til að standast námskeiðið. Engin hjálpargögn eru heimil í prófinu, nema formúlublöð sem fylgja prófverkefni. Vasareiknar eru ekki leyfðir í prófinu. Á prófinu verða dæmi úr öllum hlutum námsefnisins.  Dæmin munu bæði reyna á reiknifærni og grundvallarskilning á hugtökum.

Að taka námskeiðið í annað sinn
-------------------------------

Þau ykkar sem sátuð námskeiðið í fyrra og unnuð ykkur inn próftökurétt haldið próftökuréttinum en eldri próftökuréttur gildir ekki. Einkunnir úr misserisprófum frá í fyrra gilda ekki. Þið eruð hvött til að taka fullan þátt í námskeiðinu með dæmaskilum og þátttöku í misserisprófum.

Viðtalstímar kennara
--------------------

Kennarar námskeiðsins eru Benedikt Steinar Magnússon <bsm@hi.is> og Sigurður Örn Stefánsson <sigurður@hi.is>, og hafa þeir skrifstofur á þriðju hæð í Tæknigarði.  
Tímarnir frá 11:40 - 12:20 á miðvikudögum verða nýttir til að fara yfir lausnir skiladæma og í fyrirspurnir og aðrar umræður. Aðrir viðtalstímar eru eftir samkomulagi.

.. important::

  Þar sem mjög margir nemendur eru í námskeiðinu bið ég ykkur um að íhuga  áður en þið sendið tölvupóst hvort svarið við spurningunni 
  sé að finna í þessu skjali eða hvort þið gætuð borið spurninguna fram í fyrirlestri, dæmatíma, stoðtíma eða á spjallsvæði námskeiðsins í Canvas.             


Hugbúnaður
----------

Við munum nota forritið Matlab í námskeiðinu, aðallega til að framkalla teikningar. Á `heimasíðu Kristjáns Jónassonar <http://notendur.hi.is/jonasson/matlab/>`_ getið þið nálgast útgáfu af Matlab fyrir nemendur háskólans.

Fyrir þá sem kjósa frjálsan hugbúnað þá má benda á að forritið `Octave <http://www.gnu.org/software/octave>`_, er að mestu leyti sambærilegt við Matlab. Þá er einnig möguleiki að keyra `Octave gegnum vafra <https://octave-online.net/>`_.

Einnig munum við nota önnur forrit/forritunarmál eins og Geogebru og Python eftir þörfum.
